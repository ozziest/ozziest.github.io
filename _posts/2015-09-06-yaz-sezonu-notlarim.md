---
layout: post
title:  "Yaz Sezonu Notlarım"
date:   2015-09-06 22:00
categories: [Turkish, Essays]
tags: yaz sezonu, kişisel, kendime notlar, son gelişmeler
meta: yaz sezonu, kişisel, kendime notlar, son gelişmeler
author: ozziest
---

Hayatın hızını yakalayabilmek gerçekten çok zor. Bazı anlar geldiğinde, geçmişte neler yaşadığımı unuttuğum oluyor. Bu nedenle bu yaz yaşadıklarımı kendim için not almam gerektiğine karar verdim.

Herşeyden öncelikle 2 yıldan fazla çalıştığım **Ahir Ar-Ge Danışmanlık** bünyesindeki tüm çalışmalarım sonlandı. ***2013 Şubat*** ayında, birlikte yola çıktığımız arkadaşlarımız ve çok emek verdiğimiz projelerimiz belirli bir başarı kaydetse de, hayalini kurduğumuz noktalardan uzaktı. Belki hayallerimiz de yüksek olabilir ama kendi adıma şunu söyleyebilirim; ***başarı gerçekten kimsenin kucağına düşmüyor.*** Geride bıraktığım **2** koca senenin bana yaşattığı en acı tecrübe de bu oldu. 

İşler ümit ettiğimiz gibi gitmediğinde, geriye dönüp baktığınızda bir çok dersin yolunuz üzerinde olduğunu görebilirsiniz. Ben de öyle yaptım ve tüm dersleri teker teker çıkardım. Sakarya'ya yerleştiğimden bu yana ilk defa tekrardan **İstanbul**'a taşınmak üzerine düşündüm, ince bir çizgide bir kaç ay gidip geldim. Ancak hatırı sayılır firmalarla görüşmeler yapmış olsam da, tekrardan **Sakarya**'da kalmayı mantıklı buldum. Hala bir çok arkadaşıma **"Neden Sakarya?"** olduğunu tam olarak anlatamıyorum. Umarım bir gün ***noktaları geriye doğru bakarak*** birleştirdiğim bir yazıda bunu aktarabilirim. Çünkü henüz bu hikayenin bitmediğini biliyorum.

**Ahir Ar-Ge** döneminden sonra [Polisoft](http://polisoft.com.tr) bünyesine yeni bir çalışma hayatına başladım. Geçtiğimiz 2 aylık süreç içerisinde daha önce karşılaşmadığım yaklaşımlarla karşılaştım. Bu bende yeni ufuklar açtı ve şunu söylemek zorundayım ki; ***hareket şart***.

Bugün bazı konular çok net, bazı konular ise belirsiz. Önümde yeni bir yol var, daha önce bilmediğim ve beni heyecanlandıran bir yol. Bu yol tamamlanıp başka bir yola başlamak üzereyken bu yazıyı okuduğumda, beni mutlu edeceğine inandığım bir yol. Elbette mükemmel değilim ama mükemmel olmak için ne kadar çok çalışmam gerektiğini biliyorum. Üstelik çalışmak için gerekli olan azme ve zamana sahibim. Henüz hiç işlenmemiş bir gelecek, tam da önümde beni bekliyor.
