---
layout: post
title:  "Kitap Okumayın, Hayal Kurun"
date:   2013-12-17 19:00
categories: deneme
tags: hayal kurmak, kitap okumak
meta: hayal kurmak, kitap okumak
author: ozziest
---

Hayatımın hiç bir döneminde kitap okumayı seven bir insan olmadım. Daha da kötüsü büyük bir süre boyunca da bundan utandım. Kitap okuma alışkanlığı aklıma her geldiğinde kendimi kitap okumak için zorladım. Ancak kitap okumadan uyuduğum gecelerde bundan rahatsızlık duymadım.

Bunun nedenlerini düşünüyordum uzunca bir süredir. Kitap okuma alışkanlığı için neredeyse tüm dünya ağız birliği etmişçesine yaratıcılığı geliştirdiğini söylüyordu. Kitaptan uyarlanmış bir filmi izlemektense, kitap okumanın daha yararlı ve güzel olacağını savunuyorlar. Kitaplarla filmleri karşılaştıracak değilim. Ama benim kitaplarda takıldığım ve beni geren husus daha farklı.

Ne zaman bir romanı elime alsam, türü ne olursa olsun ilgimi çeker. Onu doyasıya okumak isterim. Ancak okumaya başladığımda derin bir sıkılma alır beni. Eskiden farkında olmadığım ama artık net olarak bildiğim şey, kitap okurken hayal gücümü yitirdiğim. Bazı insanlar buna şaşırıyorlar. “Nasıl olabilir böyle bir şey?” Bir çok insan kitapta okuduklarını gözlerinin önüne getirir. Ben de getiriyorum. Farkımız ise kitabı yazan kişinin hayal gücünün bana yetmemesi. Ben hikayelerin farklı devam etmesini istiyorum. Benim tüm sorunum bu. Kitap okurken kendimi yazarın hayal dünyasında kafeslenmiş gibi hissediyorum.

Çocukluğumda çok hayal kurardım. Kâh bulutların üstündeydim, kâh dinozor avlıyordum. Hep büyüdüğümde artık böyle hayaller kurmayacağıma inandım. Ortaokul, lise, üniversite derken büyüdüm, iş güç sahibi bir insan oldum. Ama hayallerim hala devam ediyor. Ben hala hayallerinde dinazor avlayan bir insanım, hem de hiç utanmadan.

Hayal gücümü ve kurduğum hayallerin hepsini seviyorum. Bu beni farklı kılan, bana özgü ve farklı bakış açılarıyla olaylara bakmamı sağlayan bir özellik. Ne zaman elime bir kitap alsam tüm hayal gücüm bir yazarın insafına kalıyor. Kitaplar bana göre değil. Bu nedenle yazmayı ya da hayal kurmayı daha çok seviyorum.

Her insanın benim gibi olmadığını bilmekle birlikte, dünya üzerinde kimseden duyamayacağınız bir tavsiye vermek istiyorum;

***“Kitap okumayın, hayal gücünüzü köreltir. Onun yerine hayallerinizi serbest bırakın. Hayal etmek, tasarlamaktır. Tasarlamak, yaratıcılığınızın gelişmesidir. İmkansızlığı hayal edin, limitleri ve bütün fizik kurallarını raflara kaldırın. Kendinizi özgür bırakın. Sınırlarınızı ortadan kaldırın ve hayal edebileceklerinizi bir yazarın elinden alın. Kitap okumayın; hayal kurun, kitap yazın.”***