---
layout: post
title:  "Güle Güle 2016"
date:   2017-01-20 21:30
categories: [Turkish, Essays]
tags: özdeğerlendirme
meta: özdeğerlendirme
author: ozziest
---

Biraz geç oldu ancak bu yazıyı yazmak zorundaydım. Özdeğerlendirme, her koşulda kendimizi geliştirmek için taşımamız gereken önemli bir silah. Bu nedenle geçen sene yaptığım gibi bu yılı nasıl geçirmişim irdelemek istiyorum.


### Kazanımlar

Yaklaşık altı aydır üzerinde çalıştığım projeye bana çok şey kattı. Front-End tarafında yeni yeni teknolojiler kullanamamış olsam da, back-end tarafında kendimi oldukça geliştirdim. C#, Entity Framework ve .Net Core üzerinde bir çok yeni şey öğrendim. Özellike üzerinde çalıştığım projenin karmaşıklığı tasarım desenlerinin üzerine daha çok düşmemi sağladı. Eskiden bu yana dikkat ettiğim düzenli kod yazma alışkanlığının faydalarını gördüm. Gerçek manada ise ilk kez bir ekip olarak çalışmaya başladım.

2016 yılının en büyük kazanımı, kitap okuma eylemimin tam olarak bir disipline dökülmesiydi. Konuyla ilgili blog yazımı [buradan](/genel/2016/12/16/okuma-notlari) okuyabilirsiniz.

Geçtiğimiz yıl kendime koyduğum hedeflerde doğa ile iç içe olmak vardı. Bunu büyük oranda gerçekleştirdim. Yaşadığım şehrin de bu konuda oldukça yardımsever olması nedeniyle doğa yürüyüşleri ve kamplara bolca katıldım. Bisiklet ile çok olmasa da benim için yeterli sayılabilecek mesafeler katettim.

Yurtdışına çıkma hedefimi gerçekleştirdim. Tek başıma, hiç bir tura katılmadan, çantamı sırtlayıp Roma ve Floransa sokaklarını arşınladım. İlk yurtdışı deneyimim olduğundan, benim için oldukça önemli bir hedefti.

### Eksikler

2015 yılında daha çok semirlere katılıyor ya da seminer düzenliyordum. 2016 yılında bu konuda isteğim yoktu. Buradan baktığımda bunu bir eksiklik olarak söyleyebilirim. Yine open source olarak çok fazla bir şey paylaşmadım. İrili ufaklı bir kaç proje çıkardım ancak hiç biri tam olarak nihayete ulaşmadı. Bu konularda son yıllarda geçirdiğim en kötü seneydi. Aile yaşantıma biraz daha ağırlık vermem gerektiği için de ister istemez böyle oldu. Bu konuyu biraz daha iyi bir noktaya getirmek istesem de, önümüzdeki dönemdeki kişisel yoğunluğum buna pek izin verecek gibi durmuyor.

Bu senenin bir diğer kötü olayıysa blog yazıları. Özellikle son 6 ayda neredeyse hiç bir şey üretemedim. Yeni bir şeyler öğrenmede yaşadığım zorluklar da bunun bir sebebi.

Geçtiğimiz yıl yine hedef olarak politik tartışmalardan uzak durmayı kendime tembihlemiştim ama ne yazık ki oldukça zor bir dönem geçirdik. Ben de bu hedefime hiç uyamadım.

### Gelecek

Bu sene geçen senedeki eksiklikleri tamamlayabilirsem ne ala. Bu nedenle uzun vadeli hedefler yerine, daha küçük adımlara ve disipline odaklanmak isityorum.

- Haftada en az 1 defa spor yap.
- Her akşam, her ne olursa olsun 15 sayfa kitap oku.
- Haftada bir kez, yayınlamasan bile bir şeyler yaz.
- Çalıştığın projelere haftada bir kez bir şeyler ilave et.  
- Her gün mutlu ol.
