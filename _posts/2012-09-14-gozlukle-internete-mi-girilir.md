---
layout: post
title: "Gözlükle İnternete mi Girilir?"
date: 2012-09-14 19:00
categories: [Turkish, Essays]
keywords: google glass, internete girmek
author: Özgür Adem Işıklı
lang: tr
description: Akıllı gözlük teknolojisi hakkında neden heyecanlandığımı anlattığım bir makale.
---

Apple‘ın akıllı telefonlardaki yenilikleri ve bu alandaki gelişmeler son bir kaç yıldır hepimizi farklı noktalara taşıdı. Artık internet kullanımı ve sosyal medya masaüstünden kalkarak cebimize kadar girdi. İşe giderken ya da işten dönerken otobüste ya da metrobüste biraz gözlem yaptığınızda özellikle 16-30 yaş arası bireylerin artık ellerinden akıllı telefonları düşürmediklerini göreceksiniz. İnternet kullanıcıların çoğu her an durum güncellemesi, check-in ve multimedya paylaşımları yapmaktadırlar.

iPhone 5‘le birlikte bu boyutta yeni bir çığır açılmayacak gibi duruyor. Teknolojik özellikleri gelişen bir akıllı telefonun ötesinde bir şey vaat etmiyor. Ancak Google‘ın son dönemde tanıtmaya başladığı ve hala üzerinde çalıştığı Glass Project (Gözlük Projesi) bu bağlamda eğer kullanılabilir olursa ciddi bir gelecek sunabilir. Aşağıdaki videoda bu gözlükle neler yapabileceğiniz ya da yapmayı planladıkları şey gözler önünde. Bulutlara baktığınızda size hava durumunu veren, yol tarifi yapabilen ve sürekli internete bağlanabilen bir gözlük. Sesle kontrol edilebilme özelliği ne kadar kullanışlı olabilir tartışılacak bir konu. Otobüste giderken sesle durum güncellemesi yapmak en azından bugün biraz garipsenebilir. İleride nasıl karşılanır dersiniz? 100 kişilik metrobüste 10 kişi sesle durum güncellemesi yapıyor ya da gözlüğe bir komut veriyor. Gerçekten inanılmaz!

Ancak internet bağlantı hızı, kullanılan chipsetlerin hızları ve şarj gibi aşılması gereken sorunlar da bulunuyor bu projede. Hafif olması gerekmesi de başka bir boyut. Google proje olarak sunduğu bu deneyimi hayatımıza sokabilir mi bunu önümüzdeki yıllarda göreceğiz. Ama telefonların kullanım süreleri bu hızla maksimum 10 yıldır. 10 yıl sonrasını tahmin etmek gerçekten çok zor. Sürekli sosyal ağlara bağlı olma ihtiyacı teknolojiyi bambaşka boyutlara götürebilir. Kim bilir belki gözlükle hiç uğraşmayız ve vücudumuza entegre edilen chiplerle yaşarız…
