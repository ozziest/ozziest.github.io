---
layout: post
title: "ÖSYM ve MEB’in Şeffaflığı!"
date: 2012-07-07 19:00
categories: [Turkish, Essays]
keywords: ösym, meb, atama, şeffaflık
author: Özgür Adem Işıklı
lang: tr
---

Bugünlerde Türkiye yeni bir skandalla çalkalanıyor. Skandalın yeni adı YGS şifreleri. Bir çok yetkili kurumdan yalanlama gelse bile binlerce gencin umutları çürütülmüş ve ÖSYM’ye olan güven neredeyse bitmiştir. Buna KPSS skandalıda dahildir elbette. Tabi ki KPSS skandalının tam dokuz aydır bir sonuca bağlanamaması ve hala soruşturmanın sürmesi akıllarda dahada büyük soru işareti bırakmıştır. Peki biz Türkiye’deki gençlerin tüm hayatlarını derinden etkileyen ÖSYM’ye artık ne kadar güvenebiliriz? Bu soru önümüzde duruyor elbette. Fakat her ne kadar gündem YGS skandalı olsa da ben başka bir boyuta taşımak istiyorum tartışmayı. Bu boyutta MEB’in yaptığı öğretmen atamalarıdır.

Hepimiz biliyoruzki atamalar güvenli ve adaletli olsun diye bir bilgisayar programı aracılığı ile yapılıyor. Yıllarımı programlamaya vermiş bir yazılımcı olarak söyleyebilirim;“Bilgisayarlar siz ne isterseniz onu yapar!“. Yani siz adaletli bir şekilde atamaları yapmaları için kodları yazabilirsiniz belki ama ya yazmazsanız. Demokratik toplumlarda şeffaflık çok önemlidir ve bu nedenle o programın hangi algoritmaları kullandığını bilmek kamuoyunun demokratik hakkıdır.

Bu sorunun bugüne kadar gündeme gelmemiş olmasından ötürü gündeme taşımak için yazma ihtiyacı hissettim. Şuanki tablo hakkında konuşmak gerekirse, ÖSYM’ye ve onun yaptığı hiç bir sınava güvenmiyorum. Dahası KPSS gibi bir sınavın sonuçlarına göre atama yapan MEB’in kullandığı bilgisayar yazılımına dahada güvenmiyorum. Tekrar ediyorum, bilgisayarlar programcı ne isterse onu yapar. Yani programcı kimi nereye isterse yazılım onu oraya atar.

Biran önce geçmiş yıllarda yapılan atamalarda kullanılan programların kaynak kodları açıklanmalı, daha sonraki atamalarda da yazılım çalıştırılmadan hemen önce kaynak kodların son hali noter huzurunda onaylanmalı ve kamuoyuyla paylaşılmalıdır. Gençlerin ve doğrudan ilişkili olarak ülkenin geleceğiyle ilgili olan bu konuda gereken şeffaflığı MEB göstermelidir. Kaynak kodları gösterilmeyen yazılımların gerçekleştirdiği tüm atamalar şaibelidir…
