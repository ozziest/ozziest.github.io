---
layout: post
title: "Teknik Öğretmen Eleştirisi"
date: 2013-08-04 19:00
categories: [Turkish, Essays]
keywords: teknik öğretmen, eleştiri
author: Özgür Adem Işıklı
---

Merhaba,

Meslek lisesi Bilgisayar Yazılım bölümünden mezun olduktan sonra, ben de Teknik Eğitim Fakültesi’nde Bilgisayar Sistemleri Öğretmenliği bölümünü tamamlayıp Teknik Öğretmen sıfatıyla mezun oldum. Yazım boyunca teknik öğretmenler hakkında yıllardır gördüğüm eksiklikleri, naçizane kendi görüşüm olarak anlatmaya çalışacağım.

Meslek lisesinden Mühendislik Fakültesi’ne katsayı nedeniyle gidemeyiş konusundaki haksızlık mağlumunuz. Ancak daha sonrasında öğretmenlik için lisans kazanıldıktan sonra kendi arkadaşlarım arasında gördüğüm ve yıllarca rahatsız olduğum bir durum vardı.

Teknik Eğitim Fakültesi’nde öğrenim gören, öğretmen olarak mezun olacak ve atandıktan sonra öğretmen olarak görev yapacak arkadaşlar mesleki bilgilerini pek de umursamıyorlardı. Sadece onlar değil, kendi öğrenim gördüğüm üniversitenin de bu konu üzerine çok da fazla düştüğünü görmedim açıkçası. Kendi üniversitemi de bu konuda yıllarca eleştirdim. Görüşlerimi gerek hocalarıma, gerekse arkadaşlarıma anlatmaya çalıştım.

Somut örnekler üzerinden devam edersek, veritabanı adıyla verilen derste gösterilen MS Access’in sektörde bir geçerliliği olmadığını anlatmaya çalıştığımda, “AA alıp geçeceksin neyi kafana takıyorsun?” diye kendi arkadaşlarımdan tepki gördüm. VHDL (Donanım tanımlama dili) gibi bir dil öğretilirken, bu konuda çalışacak kişinin bu konu üzerinde uzmanlaşması gerektiğini, daha genel konular üzerinde durulması gerektiğini anlatmaya çalıştım fakat yine olmadı.

Bu verdiğim sadece lisans öğrenimim sürece aklımda kalan örnekler. Bunlar gibi başka bazı alanlarda da eleştirilerimi sürdüm. 2006-2011 yılları arasında eğitim gördüğüm Sakarya Üniversitesi TEF bünyesinde, mobil programlama hususunda hiç bir ders yoktu. Web programlama olarak PHP görmüştük ve bir nebze olsun javascript’e de değinmiştik. Ancak üniversite bünyesinde ne jQuery’den, ne de PHP frameworklerinden haberimiz olmamıştı.

Ben yazılımı sevdiğim için, kendimi üniversitenin verdiği eğitimin üzerinde tuttum bir şekilde. Şuanda ise Bilgisayar Teknik Öğretmenleri büyük bir atama sıkıntısı çekmekteler. Bu yaz umarım ciddi bir bilişim öğretmeni kadrosu açılır ve tüm arkadaşlarım istedikleri atamaları alırlar.

Ancak bu süreçte, arkadaşlarımın olması gereken bilgi birikimine sahip olmadıklarını da çok iyi biliyorum. Evet arkadaşlarım atanacaklar, ellerinden gelen en iyi şekilde öğrencilere verimli olmaya çalışacaklar bundan şüphem yok. Ancak memur mantığıyla bu işin yürümediğini bizzat kendi lisans öğrenimimde deneyimledim. Bir kaç sayılı hoca dışında, çoğu hocamızın gerçekte ne kadar nitelikli olduğumuzla ilgisi yoktu benim gözlemlerime göre. İşin daha da kötüsü, bir çok arkadaşım da bunu umursamadı. Daha öğrencilik yıllarında memur zihniyetine bürünmüş, bir şekilde işi yüzdürürüz psikolojisiyle hareket ediyorlardı.

Dilerim arkadaşım bu atanamama süresince bu mantıktan kurtulmuşlardır ve atandıklarında bu ülkeye faydalı birer öğretmen olurlar. Gördüğüm o ki; aylardır tweet atmadık millet vekili ya da bakan bırakmadılar. Keşke bu eforlarını lisans yıllarında da görebilseydik. Çoğu atama dahi beklemeden özel sektörde iş imkanı bulabilirlerdi.
