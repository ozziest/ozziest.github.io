---
layout: post
title:  "Apple-Samsung Patent Saçmalığı!"
date:   2012-09-16 19:00
categories: deneme
tags: apple, samsung, patent saçmalığı, patent savaşları
meta: apple, samsung, patent saçmalığı, patent savaşları
author: ozziest
---

Bugünlerde bilişim camiasında Apple kurucularından Steve Wozniak‘ın yaptığı açıklamalar konuşuluyor. Geçtiğimiz günlerde Apple ve Samsung arasında yaşanan patent davalarında Apple haklı bulunmuş ve Samsung Apple’a 1 milyar dolar ödemeye mahkum edilmişti. Samsung karara itiraz etti ve kararın bozulması için girişimlere başladı. Para henüz Apple’a geçmeden Apple kurucusu Steve Wozniak patent davalarından nefret ettiğini açıkladı. Bu sırada ise Apple Samsung ürünlerini ABD pazarında yasaklatmak için hamle üzerine hamle yapıyor.

Patent, geliştirdiğiniz teknolojiyi sahiplenmek ve fikir hırsızlığını engellemek için son derece önemli bir husus. Ancak günümüzde patent almak nasıl kötüye kullanılır ve kullanıcılar bundan nasıl zarar görür çok iyi bir şekilde gözler önüne seriliyor. Apple geliştirdiği teknolojilerin patentini almakta elbette haklı. Ancak çimdiklemenin dahi patentini alan Apple teknoloji gelişimine darbe indirmekten başka bir şey yapmıyor. Dokunmatik ekran dokunarak kullanılmak zorundadır ve neredeyse dokunmanın dahi patentini alacak Apple. Çimdiklemeyi ilk Apple’ın kullanmış olması ve bunu başka hiç bir şirkete kullandırtmama politikasında  Apple gerçekten haklı mı?

Olayı biraz daha eskilere götürelim. İlk bilgisayarı yaratan geliştiriciler bunun patentini alsaydı ne olurdu? Yani dünya üzerinde tek bir bilgisayar üreticisi olsaydı bu teknoloji gelişimini nasıl etkilerdi? Intel ve AMD arasındaki işlemci savaşlarında AMD’nin varlığı teknoloji gelişimine rekabet vasıtasıyla nasıl bir ivme kazandırdıysa, birden fazla firmanın aynı ürün üzerine yaptıkları geliştirmeler de aynı derecede ürün gelişimine ivme kazandırmaktadır. Sadece bilgisayarlarda da değil, telefonun ya da ilk cep telefonunun patenti alınsaydı sonuç nasıl olurdu sizce?

Apple kendince yapması gereken bir şey yaptığını düşünüyor. Ancak bu denli derinlemesine ve ayrıntısına kadar alınan patentler biz kullanıcıları olumsuz yönde etkileyecektir. Apple yıllar önce Microsoft‘un düştüğü “Biz biliriz, biz yaparız.” mantığıyla tekelleşmeye çalışıyor. Unutulmamalıdır ki yıllarca bu mantıkla politikalarını oluşturan Microsoft tüm uygulamalarında dışa kapalı olmasına rağmen son yıllarda yalnızlığın getirdiği ağır faturayı gördükçe Outlook gibi uygulamalarında artık diğer teknolojilerle ortaklaşa çalışması gerektiğini anlamış ve dışa kapalı yapısını değiştirmiş yeniden canlanma peşinde koşmaktadır.

İşler şuan için Apple açısından şahane gözüküyor olabilir ancak Apple’ın geleceği açısından kaygılıyım. Tabii ki kendi kullandığım ürünlerin de geleceği açısından da. Zira iPhone 5′in yenilikleri incelendiğinde çok ciddi ve çığır açan bir yeniliği olmadığı görülüyor. Steve Jobs‘ın vefatından sonra ilk ciddi deneyimi bu çalışma oldu şirketin ve Steve Jobs’ın yaratıcılığı galiba mumla aranıyor. Apple piyasada yalnızlaşma ve tekelleşme yolunu seçerse yıllar sonra bunun sonuçlarını çok ağır ödemek zorunda kalabilir. Teknolojinin gelişimi açısından düşünüldüğünde patent savaşları bu yüzden Steve Wozniak gibi bana da saçma ve nefret edilesi geliyor. Bu şekilde bir yol kullanılmaktansa patent değişimi mantığıyla birlikte çalışılabilir ve kullanıcılara daha yararlı ürünler sunulabilir. Umuyorum ki Apple teknolojiyi bizim için daha ileri taşıyan bir şirket olur her zaman ve bu baltalamadan vazgeçer.

