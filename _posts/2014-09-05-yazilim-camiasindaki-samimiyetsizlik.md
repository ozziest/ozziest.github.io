---
layout: post
title:  "Yazılım Camiasındaki Samimiyetsizlik"
date:   2014-09-05 22:39:28
categories: diğer 
tags: yazılım, samimiyetsizlik
meta: yazılım, samimiyetsizlik
author: ozziest
---

Kendi sektörümde her denk geldiğim insanın, deyim yerindeyse yakasına yapışıyorum. Çünkü öğrenilecek çok şey olduğunu biliyorum. Ne kadar çok kişiyi Twitter'da takip edersem ve ne kadar çok blog yazısı okursam o kadar ufkum genişliyor. Ancak midemi bulandıran iki mevzu var; birincisi **ego fetişi**, ikincisi **samimiyetsizlik.**

Çok uzun yıllardan bu yana sektörün içinde olan, kendini bir hayli geliştirmiş üstadlar var. Ben bilginin değerini bilmeyecek kadar cahil bir insan **değilim.** Bu nedenle üstadların edindikleri her bilgiyi paylaşmalarını beklemiyorum. Hatta edindikleri tüm tecrübeleri paraya dönüştürmek istemeleri kadar doğal bir şey de olamaz.  Ancak çok az bir kesim var ki egolarından yanlarına yaklaşılmıyor. Dünyada hatrı sayılır işleri yapmış kimi insanlara e-posta gönderdiğimde iyi kötü bir cevap alabiliyorken, henüz dünya çapında kabul görmemiş bir projesi dahi olmayan bir insanın e-postalara *"Çok yoğunum."* gibisinden bir cevap bile yazmaması benim için trajikomik bir hal alıyor. Cem Yılmaz'ın deyimiyle; **"Karbonfiber misiniz?"**

Gidebildiğim her seminere gitmeye çalışmam, alabildiğim her bilgiyi özümseyip uygulamaya çalışmam olmazsa olmazım. Bilginin kucağıma gelmesini de beklemiyorum. Araştırıyorum, daha çok okuyorum, uyguluyorum, gece yatmadan önce biraz daha okuyorum, kitap satın alıyorum, e-kitap satın alıyorum, arkadaşlarımla tartışıyorum, seminerlere katılıyorum... Ama bazı seminerlerde yapılan bazı sunumlar var ki; kişilerin kendi reklamlarından öteye gidemiyor.

Bir keresinde yaptıkları bir projeyi anlatan bir üstada denk gelmiştim. Üstad hayranlıkla takip ettiğim, kendime örnek aldığım birisiydi. Sunumunu heyecanla beklememe rağmen sonrasında hayal kırıklığına uğradım. Çünkü anlattığı şeyler tecrübeleri, karşılaştığı zorluklar vs. değildi. Bir saat boyunca ortaya çıkardığı **ürünü** anlattı. Kendime çok basit bir soru sordum ve cevap bulamadım; **"İyi de anlattığın ürünün özelliklerinden banane?".** Çünkü benim o seminerdeki amacım tecrübe ve karşılaşılan zorlukları, püf noktaları vs. öğrenmek. Sunumu yapan arkadaşın niyetini bilemem, belki asla böyle bir şey hedeflememişti. Fakat katılımcılara boş yere zaman kaybettirmiş oldu.

Son dönemde buna benzer durumlarla, oldukça fazla seminerde ve blog yazısında karşılaşıyorum. **"X Nedir?"** başlıklı dünya kadar blog yazısı ve seminer var. Bu gibi konular bir işe yaramıyor. Eğer bir seminer olacaksa, X'in sitesinde bulabileceğim bilgilerden daha fazlasını bulmam lazım ki gerçekten değerli olsun. Sitede yazanları papağan gibi tekrarlamak cidden ne işe yarıyor? Eğer benim kaçırdığım önemli bir nüans varsa **lütfen** beni aydınlatın.

Özellikle test yazımı ile ilgili dünya kadar seminere katıldım, blog yazısı inceledim. Herkes test nedir, neden gereklidir anlatıyor ve 2+2'yi toplayan metodun testini yazıyor. Zilyon tane blog yazısı bulabilirim bunun için. Ancak kullanıcı kayıt bölümünün sağlıklı çalışmasını test eden geniş bir blog yazısı kaç tane var? (Bu konuda çuvaldızı kendime batırıp, özellikle blog yazısı konusunda aynı hataya kendimin de zaman zaman düştüğümü kabul etmem gerekir. Fakat bu yanlış gidişat düzelmeli.)

Sorunun sadece yüzeysellik olduğunu sanmıyorum. Yüzeysellikten ziyade, aynı şeylerin tekrar tekrar ısıtılıp önümüzde konulması beni üzen şey. Samimiyetsizlik de; bunu bilerek yaptığını düşündüğüm insanların kendilerini paylaşımcı olarak adledmesi. Kusura bakmayın, değilsiniz. Paylaşımcı olmamanız ve bilgilerinizi paraya dönüştürmek istemenizi anlarım. Ama paylaşımcı görünüp, insanlara hiç bir şey vermeyerek  kendi reklamınızı yapmanızı **asla** anlamayacağım.

Belki de yanlış bir bakış açısı ile olaylara yaklaşıyorumdur. Eğer öyleyse lütfen beni uyarın. Nitekim bu yazıdaki amacım kimseyi *kırmak* ya da *aşağılamak* **değil**. Sadece naçizane gözlemlerimi paylaşmak. Umarım önce kendim, sonra da sektördeki diğer arkadaşlar asla bu çok yüzlü durumlarla anılmaz.
