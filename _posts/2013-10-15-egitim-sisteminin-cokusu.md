---
layout: post
title: "Eğitim Sisteminin Çöküşü"
date: 2013-10-15 19:00
categories: [Turkish, Essays]
keywords: eğitim sisteminin çöküşü
author: Özgür Adem Işıklı
lang: tr
---

Bunun çok iddialı bir cümle olduğunun farkındayım. Bir nefeste ağızdan çıkar bir söz değil, aksine yıllarca süren öğrencilik deneyimlerimin ve aldığım sözüm ona formasyonun sonucu. Ben muhtelif devlet okullarında eğitim görmüş, meslek lisesi geçmişi olan, lisans düzeyinde pedagojik formasyon eğitimi almış ancak hiç bir zaman bir devlet kurumunda öğretmenlik yapmamış bir öğretmen olarak bu yazıyı kalem alıyorum.

Tüm öğrenim hayatım boyunca ve özellikle öğretmenlik hayatımda eğitimi hep sorguladım. Üniversite yıllarımda bir akademisyen sınıfı nasıl canlı tutacağımızı bize anlatırken, sınıfın yarısının uyuduğunu kendi gözlerimle gördüm. Öğrendiğim tüm bilgileri küçük kardeşim üzerinde bire bir deneme şansım oldu. Üniversitenin duvarları ve de kitapları yetmediğinde daha başka eğitim method ve tekniklerini araştırdım. İş hayatına girdiğimde de insanoğlunun öğrenmesi üzerine farklı gözlemlerim oldu ve bu süreç hala devam ediyor. Ancak tüm bu süreç genel bir kanı oluşturmaya yeterli geldi.

Eğitim insanı geleceğe hazırlar ya da hazırlardı. Ancak artık değil. Eskiden insanoğlu bilgiyi, kültürü aktarmak için kelimeleri kullanıyordu. Eğitim böyle başladı. Belki biraz daha eskisinde işaretler. Zamanla kelimeler yazıya indi. Bu büyük bir devrimdi. Daha uzun süre saklayabiliyorduk bilgiyi. Eş zamanlı olarak sanat vasıtasıyla da aktarılıyordu bilgiler. Ancak tiyatrolar da yerini sinemaya, sonra televizyona bıraktı. Günümüzde ise artık bilgi aktarımı bilgisayarlara ve akıllı bir çok cihaza kalmış durumda.

Bizim eğitim gördüğümüz eğitim sistemi ise bu akışın tamamen dışında kalarak, gerçek hayattan her geçen saniye katlanarak uzaklaşıyor. Çünkü okulların verdiği eğitimin hızı, gerçekte ihtiyacımız olan bilgiyi bize sunamıyor. Bizim anında ve işimize yarayan bilgiye ihtiyacımız var. Eğitim sistemimiz ise kafamıza bir dünya lazım olabilecek -ki çoğu zaman çoğu öğrendiğimiz şey lazım olmaz- bilgi depoluyor. Bu süreçte tüm yaratıcılığımız ölüyor ve neyi nerede kullanacağımızı bilmediğimiz bir sürü bilgi edinmiş oluyor.

Daha da kötüsü eğitim sistemimizin “başarılı” olarak bize sunduğu kişiler, bu atıl sistemin en iyilerini oluşturuyorlar. Yani gerçek hayatta geçerlilikleri tıpkı eğitim sistemi kadar; yok sayılabilecek kadar az. Günümüz dünyasında teknolojiye istediği an ulaşabilen insanın iki şeyi bilmesi gerekiyor; öğrenmeyi öğrenme ve hayat boyu öğrenme.

Benim günümüz okullarından beklediğim sadece bu iki şey var. Geriye kalan eğitimlerin hepsi gereksizdir. Okuma-yazma öğrenildikten sonra, birey kendi öğrenimlerini bir bilgisayar ile gerçekleştirebilir. Bu teze inanmıyor musunuz? Şaşırmaya hazır olmalısınız o zaman. Çünkü eğer bu teze inanmıyorsanız muhtemelen Sugata Mitra adını hiç duymamışsınızdır ve neler yaptığınız bilmiyorsunuzdur.

Bu yüzden lütfen izleyin ve yeni nesil eğitim sisteminin nasıl olması gerektiği konusunda bilgiler ediniz.

[http://www.ted.com/talks/lang/tr/sugata_mitra_build_a_school_in_the_cloud.html](http://www.ted.com/talks/lang/tr/sugata_mitra_build_a_school_in_the_cloud.html)
